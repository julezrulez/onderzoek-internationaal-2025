
#  Onderzoeksvraag 2: Wat drijft de betrokkenheid van de verschillende Nederlandse organisaties? 

Dit hoofdstuk geeft inzicht in de drijfveren. Waarom hebben partijen hun betrokkenheid vermeerderd of verminderd? Wat verwachten ze in de toekomst te gaan doen? Factoren waarom geïnterviewden gemotiveerd zijn om deel te nemen aan standaardisatie-activiteiten worden geanalyseerd, zowel vanuit een organisatieperspectief als op basis van persoonlijke motivatie.

Motivatie voor deelname

### Belang voor de organisatie

Actieve deelname aan standaardisatieprocessen biedt de organisaties strategische voordelen, zoals het beïnvloeden van standaarden voor eigen organisatievoordelen (bijvoorbeeld: het vergroten van het eigen maktaandeel en het tegenhouden van besluiten die niet aansluiten bij eigen producten of diensten), het verbeteren van de implementatie van internationale standaarden en het waarborgen van productveiligheid.

Dit leidt tot economische voordelen: efficiëntie, effectiviteit en concurrentievoordelen zoals een groter marktaandeel.

Een geïnterviewde licht toe: “*Als we niet actief mee zouden doen, dan hebben we echt een probleem als ze een infrastructuur creëren wat met standaarden onderbouwd wordt waar we gewoon niet met droge ogen op kunnen vertrouwen.*“.

Deelname aan standaardisatieprocessen helpt bedrijven ook bij het voldoen aan regelgeving omdat organisaties dan vroege toegang hebben tot informatie over aankomende eisen en verplichtingen, waardoor ze tijdig maatregelen kunnen nemen om compliant te worden of te blijven.

Passieve deelname aan standaardisatie biedt bedrijven vroegtijdig inzicht in nieuwe ontwikkelingen, waardoor ze snel kunnen reageren op technologische en veranderingen in regelgeving. Een geïnterviewde benadrukt het belang van betrokkenheid: “*Ik vind het belangrijk dat wij als bedrijf een connectie hebben of dicht op de ontwikkelingen zitten die hier plaatsvinden. Dat is de hoofdreden waarom ik hier zit*.”

### Collectief belang en sectoraal belang

Door deelname en bijdrage aan standaardisatie-activiteiten, kunnen standaarden ontwikkeld worden die voordelen opleveren voor veel verschillende partijen. Daarom streeft men doorgaans naar (volledige) consensus en proberen verschillende bedrijven samen te werken om te komen tot een breed gedragen oplossing. Organisatiebelang en sectoraal belang vloeien zodoende soms in elkaar over, wat één van de geïnterviewden aangeeft: “*We willen natuurlijk een product in de markt zetten en dat gaat in deze branche eigenlijk niet als je dat alleen doet. Er is niemand die zo'n marktaandeel heeft dat ze iets door kunnen drukken*”.

Vanwege mededingingsregels kan samenwerking in een sector beperkt zijn, maar standaardisatie biedt een neutraal en transparant mechanisme om dit wel mogelijk te maken. Het helpt organisaties gezamenlijke vooruitgang te boeken in interoperabiliteit, efficiëntie en innovatie, zonder concurrentie te schaden of regels te overtreden.

### Persoonlijke motivatie 

Deelname aan standaardisatie-activiteiten biedt professionals kansen voor professionele groei, strategische inzichten, netwerkuitbreiding en het verbeteren van vaardigheden. Ondanks dat de werkzaamheden veelal op eigen kosten worden uitgevoerd, zien deelnemers het als waardevol vanwege de professionele voordelen en persoonlijke voldoening. Het werk is uitdagend en interessant, met volop mogelijkheden om te leren en te groeien, en biedt een unieke kans om expertise te delen en in te zetten voor het bredere maatschappelijke belang.

Feedback uit de interviews geeft interessante inzichten in hun persoonlijke motivatie, zoals: “*Wat mij vooral fascineert is de dynamiek van standaarden en in het bijzonder wat betreft interoperabiliteit. Je werkt met meerdere partijen die elkaar commercieel en economisch het licht in de ogen niet gunnen, waarmee je toch samen om tafel moet en gezamenlijk een oplossing moet verzinnen*”. Ook ideële motieven spelen een rol, zoals geïllustreerd door een andere geïnterviewde: *“… er zijn bijvoorbeeld voorbeelden met aftappen of andere opsporingsactiviteiten waarbij je … vanuit simpelweg het publiek belang zegt, nu ga ik me even tegen de zaak aan bemoeien!*”.

### Uitdagingen vanuit organisatieperspectief

Bij standaardisatie valt de beperkte betrokkenheid van Nederlandse bedrijven op, vooral van startups en het MKB. Individuele bedrijven missen de kans om standaarden te beïnvloeden. Innovatiekansen worden gemist omdat belangrijke groepen niet bijdragen aan standaardisatieprocessen.  
Veel bedrijven zijn zich echter niet bewust van het belang van standaardisatie en hebben niet de middelen om actief deel te nemen. Actieve deelname kost veel tijd en geld. Voor MKB-bedrijven is deze belasting niet haalbaar naast de reguliere werkzaamheden.

Zo brengen SDO’s kosten voor deelname aan standaardisatie-activiteiten in rekening die een drempel opwerpen voor bedrijven. En omdat standaardisatie op korte termijn geen directe voordelen oplevert, geven bedrijven voorrang aan andere zaken. Dit leidt ertoe dat standaardisatie geen prioriteit krijgt, wat negatieve gevolgen kan hebben voor de Nederlandse invloed.  
Flexibele deelnameopties en subsidies om kleine bedrijven te ondersteunen, blijken te helpen. Zogenoemde ‘community-groups’ bieden een platform voor nieuwe initiatieven met minimale middelen, waardoor samenwerking en innovatie toch worden bevorderd.

Een individueel standaardisatieproces duurt lang: twee tot vier jaar is gangbaar en vaak is meer tijd nodig voordat een standaard breed kan worden toegepast. Ook is standaardisatie een complex proces, zowel op inhoud als qua procespolitiek. Het vinden van de juiste experts met zowel de benodigde technische als sociale capaciteiten is daarom een uitdaging. Een geïnterviewde licht toe: “*Wat ik merk is dat dat de drempel om mee te doen best wel een lastige is. Het is voor organisaties niet direct duidelijk op welke wijze en waar de inbreng in wordt gevraagd. Want \[…\] aan alle kanten moet er consensus zijn van alle partijen en dat vraagt soms ook wel op een bepaalde manier van aanpak en expertises*”.

De opbrengsten worden doorgaans pas op lange termijn zichtbaar en deelname aan standaardisatie-activiteiten heeft niet altijd direct voordelen voor de organisatie zelf op korte termijn. Deelname wordt daardoor als een investering gezien en vindt daarom naast reguliere werkzaamheden plaats. Het is ongebruikelijk dat medewerkers aan standaardisatie een volledige werkweek besteden. Vaker werkt men hieraan naast een reguliere functie of zelfs in de vrije tijd. Geïnterviewden die niet specifiek aan standaarden werken, besteden gemiddeld één tot vier uur per week. Voor personen die de standaardisatierol in hun werkpakket hebben, kan dit oplopen tot meer dan twee weken per maand.

5.2 Betrokkenheid in de toekomst

Er is een voorzichtige daling zichtbaar in deelname aan standaardisatie-activiteiten door Nederlandse organisaties. De oorzaak hiervan is dat meerwaarde van deelname aan standaardisatie niet altijd kwantitatief kan worden onderbouwd en de business case daardoor niet altijd voor de hand ligt. Het kan meerdere jaren duren voordat de opbrengsten van investeringen zichtbaar zijn en de directe zichtbaarheid van de voordelen is beperkt. Hierdoor ontstaat een gebrek aan betrokkenheid van senior managers en bestuurders, wat investering in standaardisatie belemmert.

Uit de interviews blijkt dat deelname aan standaardisatie onder druk staat. Zelfs bij grote bedrijven en multinationals wordt de meerwaarde onvoldoende onderkend, met name bij het topmanagement, waardoor er op dit gebied wordt bezuinigd. De medewerkers die zich met standaardisatie bezighouden, krijgen daardoor minder mogelijkheden om zich er intensief en voltijds aan te kunnen wijden.

Standaardisatie wordt door enkele organisaties in toenemende mate erkend als strategisch instrument en voor hen wordt prioritering op het inzetten van specifieke technologieën steeds belangrijker. De inzet van medewerkers op standaardisatie wordt door hen toegespitst op onderwerpen die voor de organisatie essentieel zijn. Het efficiënt bijhouden en monitoren van relevante ontwikkelingen wordt hierbij steeds belangrijker.

5.3 Het ontstane beeld na analyse van de interviews

- **De betrokkenheid van de verschillende Nederlandse organisaties en bedrijven wordt gedreven door strategische- en economische voordelen**.

Strategische voordelen voor de organisatie zijn: actieve beïnvloeding, op de hoogte blijven van de laatste ontwikkelingen en daarop inspelen. Economische voordelen voor de organisatie zijn zaken als het vergroten van het eigen maktaandeel tot het waarborgen van productveiligheid.

Ook speelt persoonlijke motivatie van medewerkers een rol vanwege de mogelijkheden voor professionele groei, intrinsieke motivatie en netwerkuitbreiding.

- **Partijen hebben hun betrokkenheid licht verminderd.**

Dit heeft als oorzaak dat participatie kostbaar is, met name vanwege de tijdsinvestering. Bedrijven focussen op korte termijn voordelen en zien participatie in standaardisatie vooral als kostenpost in plaats van als investering.

- **In de toekomst verwachten bedrijven geen extra activiteiten te ontplooien.**

Wel willen ze inzetten op strategische onderwerpen zoals AI en digital wallets, en op operationele onderwerpen zoals procurement en invoicing.

