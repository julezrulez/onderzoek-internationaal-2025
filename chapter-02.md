
# Management Samenvatting

De laatste jaren is er op Europees niveau veel te doen over standaardisatiestrategie en governance van standaardisatieorganisaties. Deze ontwikkelingen hebben een bijzondere relevantie voor Forum Standaardisatie vanwege haar activiteiten op het gebied van ICT-standaarden. 

Standaardisatie biedt Nederland voordelen en kansen voor innovatie, interoperabiliteit, efficiëntie en kwaliteitsverhoging. De EU en Nederland streven naar digitale soevereiniteit, naar minder afhankelijkheid van technologieën uit niet-EU-landen. Dit is aanleiding voor Forum Standaardisatie om de positie en participatie van Nederland in internationale standaardisatie nader te laten evalueren.    

In 2024 met uitloop naar 2025 heeft ICTU met Dialogic op verzoek van Forum Standaardisatie een onderzoek uitgevoerd naar de Nederlandse publieke en private vertegenwoordiging bij Europese en internationale ICT-standaardisatieorganisaties. De rapportage van dit onderzoek presenteert de resultaten en doet aanbevelingen over hoe de overheid de verdediging van Nederlandse publieke en private belangen in Europese en internationale ICT-standaardisatie kan versterken en stimuleren. 

 

**Drie primaire onderzoeksvragen** 

De primaire onderzoekvragen richten zich op 1\] hoe Nederlandse belanghebbenden zijn vertegenwoordigd in internationale standaardisatie-organisaties, 2\] op hun drijfveren voor betrokkenheid en op 3\] wat de overheid kan doen om deelname te vergroten. 

Kwantitatieve en kwalitatieve methoden zijn ingezet waarbij een dataset is opgebouwd van 468.215 participaties in standaardisatie-initiatieven. Er zijn interviews met 34 organisaties gehouden en elf standaardisatie-organisaties (SDO’s) zijn bevraagd over de drie onderzoeksvragen.  

 

**Voornaamste bevindingen bij de onderzoeksvragen** 

*Hoe zijn Nederlandse belanghebbenden vertegenwoordigd ten opzichte van belanghebbenden uit andere landen in internationale standaardisatie-organisaties? * 

**Een groeiende participatie in absolute zin**

Op basis van de verzamelde gegevens lijkt sprake te zijn van een groeiende participatie in absolute zin en in het aantal organisaties dat namens Nederland deelneemt. 

**Een sterke Nederlandse vertegenwoordiging op gebieden waar Nederland een sterk (economisch) belang heeft** 

Omdat Nederland zich meer dan andere landen richt op thema’s waar zij een sterk economisch belang heeft- denk aan Quantum, AI en betaaldiensten-, is de participatie aan die betreffende standaardisatie goed vertegenwoordigd. Op andere onderwerpen lijkt participatie juist sporadischer te zijn dan die van andere landen. Geïnterviewden leggen daarbij het verband met het ontbreken van kennis binnen de overheid op deze onderwerpen. 

De Nederlandse invloed van organisaties op standaardisatie is niet vast te stellen op basis van enkel het aantal participaties omdat niet gemeten kan worden hoeveel impact de invloed op een standaard heeft. 

  

*Wat drijft de betrokkenheid van de verschillende Nederlandse organisaties?*    
*Waarom hebben partijen hun betrokkenheid vermeerderd of verminderd?*    
*Wat verwachten ze in de toekomst te gaan doen.*** ** 

**Strategische voordelen en vroegtijdige inzichten zijn drijfveren voor betrokkenheid** 

Actieve deelname levert organisaties strategische voordelen op zoals het beïnvloeden van standaarden, vergroten van marktaandeel, verbeteren van internationale standaarden en waarborgen van productveiligheid. Bij passieve deelname krijgen organisaties vroegtijdig inzicht in nieuwe ontwikkelingen, waardoor zij snel kunnen reageren.  Deelname draagt vaak bij aan een collectief of sectoraal belang. 

 

**Verminderde betrokkenheid door drempels, zoals gebrek aan kennis, tijd, middelen, capaciteit en vaak pas voordelen op langere termijn** 

Veel organisaties hebben niet de kennis, tijd, middelen en capaciteit om actief deel te nemen. Bij management en bestuurders lijkt onvoldoende bekendheid met het onderwerp te leiden tot een gebrek aan betrokkenheid. Standaardisatieprocessen duren lang en zijn complex, wat deelname verder bemoeilijkt. Opbrengsten en voordelen worden pas op de langere termijn zichtbaar.  Dit alles leidt ertoe dat standaardisatie vaak onvoldoende tot geen prioriteit krijgt.  

 

**Er is een lichte daling in de relatieve deelname van Nederlandse organisaties ten opzichte van de overige landen. ** 

Hoewel standaardisatie steeds meer wordt gezien als strategisch instrument is ook sprake van bezuinigingen en beperktere mogelijkheden voor intensieve deelname.  

 

**In de toekomst verwachten Nederlandse organisaties geen uitbreiding van activiteiten.**   

Wanneer er toch wordt gedacht aan extra activiteiten, richt men zich op strategische onderwerpen zoals AI en digital wallets en op operationele onderwerpen zoals procurement en invoicing.   

 

 

**Voornaamste aanbevelingen ** 

*Wat kan de overheid doen om de Nederlandse deelname in belangrijke Europese en internationale standaardisatieprocessen te vergroten of beter af te stemmen?* 

*Hoe kan de overheid de verdediging van Nederlandse publieke en private belangen in Europese en internationale ICT-standaardisatie versterken? * 

 

> **De Nederlandse overheid heeft al aanzienlijke stappen gezet in het bevorderen van standaardisatie en samenwerking tussen publieke en private sectoren. Het voortzetten en verder versterken van deze inspanningen, levert Nederland profijt. Door als overheid en bedrijfsleven de krachten te bundelen, ontstaat optimale en efficiënt ingezette participatie aan standaardisatie. De standaarden vormen zo enerzijds de basis van innovatie en duurzaamheid en anderzijds bieden ze effectief bescherming van de Nederlandse waarden en de concurrentiepositie in het internationale speelveld. **

 

Aanvullend worden de volgende aanbevelingen gegeven. 

 

**Beleidskoers en visie** 

Versterking van Nederlandse belangen in ICT-standaardisatie vereist het door de overheid ontwikkelen van een duidelijke beleidskoers en visie op standaardisatie die uitgedragen kan worden naar organisaties en de Europese Commissie (EC). Dit betekent: 

> • Duidelijk beeld hebben van Nederlandse prioriteiten en positie van de Nederlandse overheid ten opzichte van deelname aan standaardisatie activiteiten 
>
> • Gedegen afwegingskaders opstellen met criteria voor inzet op standaardisatieactiviteiten (zoals AI-standaarden, die transparantie, eerlijke besluitvorming en uitlegbaarheid bevorderen, terwijl bedrijven binnen dergelijke kaders kunnen innoveren)
>
> • Keuzes maken over inhoudelijke onderwerpen waarop inzet op standaarden nodig is 

Ook is het van belang dat de overheid kritisch kijkt naar de toegevoegde waarde van voorgestelde geharmoniseerde standaarden in EU-regelgeving (denk aan het voeren van publiek-private dialogen) en ondersteuning biedt bij de implementatie van deze standaarden voor het Nederlandse bedrijfsleven. Zo kunnen organisaties proactief inspelen op veranderingen in de markt en de technologie, wat hun positie op lange termijn zal versterken. 

 

**Voortouw nemen bij het coördineren van standaardisatie-activiteiten en faciliteren van samenwerking**  

Aanbevolen wordt dat de overheid een meer actieve coördinerende rol oppakt in onderwerpen om bewustwording van urgentie en meerwaarde van standaardisatie te vergroten. Daaronder vallen onderwerpen als:  

- Proactief regisseren op inzet van relevante standaardisatie-activiteiten 

- Monitoring en signalering van relevante standaardisatie-activiteiten 

- Het mogelijk maken van strategische prioritering van standaardisatie-activiteiten  

- Bevordering van (multidisciplinaire) samenwerking tussen de overheid, industriesectoren en de wetenschap 

- Borging van neutraliteit in de ontwikkeling van standaarden en daarmee het beschermen van maatschappelijk/publieke waarden 

<!-- -->

- Het zorgen voor de juiste kaders bij de ontwikkeling van standaarden 

<!-- -->

- Het faciliteren van het delen van beproefde werkwijzen (best practices) omtrent deelname aan standaardisatie-activiteiten ter versterking van de Nederlandse standaardisatie-initiatieven. 

 

**Stimuleren van de toegankelijkheid van standaardisatie(-activiteiten)**

Tenslotte wordt aanbevolen de drempels aan te pakken die volgens geïnterviewden deelname aan standaardisatie belemmeren. Daarbij wordt gedacht aan: 

- Het bieden van financiële ondersteuning en stimulans om het MKB  te helpen bij deelname aan standaardisatie-activiteiten 

<!-- -->

- (Financiële) ondersteuning van maatschappelijk relevante trajecten 

<!-- -->

- Het bieden van opleidingen en het verhogen van het kennisniveau over standaardisatie  

 

**Tot slot  **

Uit dit onderzoek komt naar voren dat de huidige inzet van zowel de overheid als het bedrijfsleven verder kan worden aangevuld en geoptimaliseerd om zo gerichter aan participatie aan standaardisatie-activiteiten voor Nederland te kunnen werken.  
Nederland is sterk als het aankomt op standaardisatie voor economisch gedreven thema’s. Er ligt een kans om ook op andere thema’s meer invloed uit te oefenen.

