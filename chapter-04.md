
# Onderzoeksvragen

Dit onderzoek richt zich op drie hoofdvragen om een helder beeld te krijgen van de huidige situatie en de mogelijke verbeterpunten:

1.  *Hoe zijn Nederlandse belanghebbenden ten opzichte van andere landen vertegenwoordigd in internationale standaardisatie-organisaties?*  
    Hoe heeft zich dit over de afgelopen vijf jaar ontwikkeld? (Kwantitatief antwoord)

2.  *Wat drijft de betrokkenheid van de verschillende Nederlandse organisaties?*  
    Waarom hebben partijen hun betrokkenheid vermeerderd of verminderd?  
    Wat verwachten ze in de toekomst te gaan doen? (Kwalitatief antwoord)

3.  *Wat kan de overheid doen om de Nederlandse deelname in belangrijke Europese en internationale standaardisatieprocessen te vergroten of beter af te stemmen?*  
    (Beleidsmatig advies)

Deze vragen worden beantwoord op basis van onderzoek bij de volgende 11 organisaties (zie bijlage A voor een nadere duiding van deze organisaties):

- Drie internationale standaardisatie-organisaties: ITU, ISO en IEC.

- Drie Europese standaardisatie-organisaties: CEN, CENELEC en ETSI.

- Vijf standaardisatie-organisaties, consortia en samenwerkingsverband: IETF, IEEE, W3C, OASIS en 3GPP.

Om deze vragen te beantwoorden is empirisch onderzoek uitgevoerd en zijn de resultaten hiervan gerelateerd aan actuele beleidsstukken, in het bijzonder: 1) Kamerstuk 36 410 XIII met betrekking tot de bevindingen uit de evaluatie van het Nederlands Normalisatie Instituut en 2) De Nationale Normalisatieagenda (versie december 2024, nog niet gepubliceerd document van het ministerie van Economische Zaken).

Het voornemen is om het onderzoek elke drie tot vijf jaar te herhalen.

## Scope en overwegingen

Het onderzoek betreft zowel een kwantitatief als kwalitatief als deel. Voor het kwalitatieve deel zijn in totaal 34 organisaties geïnterviewd. De keuze van deze organisaties is primair gebaseerd op het belang voor Nederland van de ICT-standaard die wordt ontwikkeld. Verder is er gezocht naar een goede balans tussen Standards Development Organisations (SDO’s), de grootte en het type van de organisatie en bedrijfsleven versus (semi-)overheid. Op verzoek van Bureau Forum Standaardisatie zijn gedurende dit onderzoek ook vier organisaties gelieerd aan de Europese Commissie (EC) in de scope van het onderzoek opgenomen en ook Global Standands One (GS1) als een van de SDO’s.

Aantal geïnterviewden per sector in scope van het onderzoek:

- Distributie en Logistiek: 1

- Energie en petrochemie: 2

- Financiële dienstverlening: 4

- Ingenieursdiensten en Consultancy: 3

- Overheid (EU): 4

- Overheid en Publieke Sector (NL): 10

- Retail: 1

- Technologie en IT-dienstverlening: 9

Het onderzoek beperkt zich tot het bepalen van waar en hoe Nederland is vertegenwoordigd in Europese en internationale standaardisatie-organisaties en activiteiten. Het onderzoek is niet gericht op individuele ICT-standaarden of technologieën, maar op het niveau van organisaties, commissies of werkgroepen.

In dit rapport is een advies opgenomen over wat de overheid kan doen om Nederlandse participatie in strategische Europese en internationale standaardisatieonderwerpen te stimuleren. Er wordt geen oordeel gegeven over de vraag of Nederland ‘voldoende’ vertegenwoordigd is.

