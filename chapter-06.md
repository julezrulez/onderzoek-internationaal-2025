
# Onderzoeksvraag 1: Hoe zijn Nederlandse belanghebbenden ten opzichte van andere landen vertegenwoordigd in internationale standaardisatie-organisaties?

*Om antwoord te kunnen geven op deze vraag, is de Nederlandse vertegenwoordiging in kaart gebracht. Vervolgens is onderzocht hoe de vertegenwoordiging zich heeft ontwikkeld over de afgelopen vijf jaar.*

## Trends in Nederlandse vertegenwoordiging

### 4.1.1 Overzicht van beschikbare gegevens

In totaal bevat de dataset van verzamelde data 468.215 participaties.  
Tabel 1 toont het overzicht van de verzamelde participaties (in absolute aantallen) over de periode 2019 – 2024. Elke participatie representeert één deelname van één persoon.  
ISO en IEC betreffen alleen Nederlandse participaties, verkregen via NEN. Voor CEN-CENELEC hebben wij geen gegevens over participatie.

Tabel 1 Verdeling tussen geïnterviewde organisaties en deelname aan SDO

(de SDO waaraan de geïnterviewde het meest bijdraagt, is opgenomen).

| SDO         | Micro | MKB   | Groot  | Overheid | Europese Commissie | Eindtotaal |
|-------------|-------|-------|--------|----------|--------------------|------------|
| CEN         |       |       | 1      | 1        |                    | 2          |
| CEN/CENELEC |       |       | 3      |          | 1                  | 4          |
| ISO         |       | 1     | 5      | 1        |                    | 7          |
| Oasis       | 2     |       |        |          |                    | 2          |
| W3C         |       |       |        | 2        |                    | 2          |
| ETSI        |       |       |        | 2        | 1                  | 3          |
| Geen        |       |       | 2      | 1        | 2                  | 5          |
| IETF        |       |       |        | 2        |                    | 2          |
| NEN         |       |       |        | 1        |                    | 1          |
| ISO/IEC     |       | 1     |        |          |                    | 1          |
| 3GPP        |       |       | 1      |          |                    | 1          |
| IEEE        |       |       | 2      |          |                    | 2          |
| IEC         |       | 1     |        |          |                    | 1          |
| GS1         |       |       | 1      |          |                    | 1          |
| Totaal      | **2** | **3** | **15** | **10**   | **4**              | **34**     |

Tabel 2 toont het totale aantal participaties in de dataset per SDO-type.

Tabel 2. Totaal aantal participaties in de dataset per SDO type.  
Voor IEC en ISO zijn de beschikbare gegevens beperkt tot Nederlandse participatie. Zij zijn aangegeven met een asterisk (**\***)

<table>
<colgroup>
<col style="width: 16%" />
<col style="width: 16%" />
<col style="width: 16%" />
<col style="width: 16%" />
<col style="width: 16%" />
<col style="width: 15%" />
</colgroup>
<thead>
<tr class="header">
<th>SDO</th>
<th>Lid commissie/<br />
werkgroep</th>
<th>Formele rol</th>
<th>Bijwonen bijenkomst</th>
<th>Technische contributie</th>
<th>Totaal</th>
</tr>
</thead>
<tbody>
<tr class="odd">
<td>3GPP</td>
<td>29.492</td>
<td>949</td>
<td>170.418</td>
<td></td>
<td>200.859</td>
</tr>
<tr class="even">
<td>ETSI</td>
<td>7.078</td>
<td>891</td>
<td>107.641</td>
<td></td>
<td>115.610</td>
</tr>
<tr class="odd">
<td>IETF</td>
<td>4.192</td>
<td>3.931</td>
<td>112.206</td>
<td></td>
<td>120.329</td>
</tr>
<tr class="even">
<td>ITU</td>
<td></td>
<td>1.802</td>
<td></td>
<td>4.911</td>
<td>6.713</td>
</tr>
<tr class="odd">
<td>OASIS</td>
<td>3.983</td>
<td></td>
<td></td>
<td></td>
<td>3.983</td>
</tr>
<tr class="even">
<td>W3C</td>
<td>16.906</td>
<td>18</td>
<td></td>
<td></td>
<td>16.924</td>
</tr>
<tr class="odd">
<td>IEC*</td>
<td></td>
<td></td>
<td>2.017</td>
<td></td>
<td>2.017</td>
</tr>
<tr class="even">
<td>ISO*</td>
<td></td>
<td>102</td>
<td>1.678</td>
<td></td>
<td>1.780</td>
</tr>
<tr class="odd">
<td>Totaal</td>
<td>61.651</td>
<td>7.693</td>
<td>393.960</td>
<td>4.911</td>
<td>468.215</td>
</tr>
</tbody>
</table>

### Nederlandse participatie per organisatietype

De totale Nederlandse participatie per organisatietype wordt getoond in tabel 3 voor de SDO’s waarbij dat herleidbaar is. Nederlandse participatie is geoperationaliseerd als participatie namens een Nederlands belang. Hiervoor zijn soortgelijke criteria gehanteerd die NEN gebruikt voor lidmaatschap: indien er sprake is van een Nederlands economisch belang, kan een organisatie die niet primair in Nederland gevestigd is wel deelnemen aan normalisatie. Zo wordt een brievenbusfirma uitgesloten, maar kan een organisatie met financiële activiteiten in Nederland wel degelijk vanuit Nederlands belang participeren.

IEC en ISO hebben nationale vertegenwoordiging geregistreerd, hier is de organisatie niet herleidbaar. Omdat hier geen organisatietypes kunnen worden geduid, zijn deze niet weergegeven in onderstaande cijfers.

Tabel 3. Aantal Nederlandse participaties per organisatietype over de periode 2019-2024

| Type                                                                                                                                          | Aantal participaties |
|-----------------------------------------------------------------------------------------------------------------------------------------------|----------------------|
| Nederlandse organisaties zonder (noemenswaardige) internationale vestigingen (n=42)                                                           | 1.557                |
| Nederlandse organisaties met internationale vestigingen (n=5)                                                                                 | 1.237                |
| Nederlandse vestigingen van buitenlandse organisaties (n=16)                                                                                  | 7.435                |
| Formele vertegenwoordigers van de Nederlandse overheid (n=1)                                                                                  | 732                  |
| Organisaties van de Nederlandse overheid, waaronder Rijksoverheid, provincies, gemeenten, waterschappen, ZBO’s en overheidsstichtingen (n=10) | 163                  |
| Totaal                                                                                                                                        | **11.124**           |

Verreweg de grootste groep wordt gevormd door Nederlandse vestigingen van buitenlandse (multinationale) organisaties. Hierbij moet in veel gevallen een kanttekening worden geplaatst: de organisaties zijn geïdentificeerd op basis van naam, met daarnaast de lijst van leden van NEN en andere indicatoren dat zij mogelijk Nederlands zijn. In enkele gevallen was het goed mogelijk om Nederlandse vertegenwoordiging aan te wijzen omdat de organisaties ook zodanig geregistreerd zijn bij de SDO, zoals bij ETSI. In andere gevallen werkt herleiding op naam, waar bijvoorbeeld een vertegenwoordiger van een groot Amerikaans softwarebedrijf met vestigingen in Nederland dus wordt aangemerkt als Nederlands belang. Voor verdere reflectie zie 4.2.3 Reflectie op de rol van multinationals.

De formele vertegenwoordiging van de Nederlandse overheid wordt in de praktijk waargenomen door het ministerie van Economische Zaken, in de rol van verantwoordelijke voor Nederlandse participaties. Ook komt het voor dat specifieke Nederlandse overheidsorganisaties participeren op onderwerpen waarvoor zij aan de lat staan en soms overlappen de beide participaties elkaar, dat is niet altijd gunstig. Via NEN gebeurt dit ook bij de SDO’s met nationale vertegenwoordiging, echter zijn hiervan geen gegevens beschikbaar over de organisaties namens wie betrokkenen participeren. Daarom zijn deze hier niet meegeteld.

### Nederlandse participatie over tijd

Nederlandse participatie door de tijd is meetbaar qua aanwezigheid bij vergaderingen en de inbreng van technische contributies bij 3GPP, ETSI, IETF, IEC en ISO. Voor ITU zijn gegevens van technische contributies beschikbaar, maar geen van die technische contributies is gedaan door een organisatie aangemerkt als Nederlands belang. Wel zijn er leden die een Nederlands belang vertegenwoordigen en die vermoedelijk de vergaderingen bijwonen.

### Aantal participaties over tijd

Tabel 4 laat het absolute aantal participaties over tijd zien. Participatie – in de vorm van aanwezigheid bij bijeenkomsten – is over tijd toegenomen, met een dip in ETSI en IETF in 2023 en bij IEC in 2020. Bij IETF is de gemeten participatie constant sinds 2020. De afname bij ETSI van 2020 op 2023 is dus niet consistent met de algemene trends in participatie.

Bij deze stijgende lijn speelt een belangrijke ontwikkeling mee: tijdens de COVID-pandemie hebben veel vergaderingen online plaatsgevonden. De drempel om deel te nemen werd hierdoor lager en dat zou in de breedte kunnen hebben geleid tot het toenemen van de participatie.

Tabel 4. Aantal Nederlandse participaties over tijd (absoluut)

| Jaar | 3GPP | ETSI | IETF | IEC | ISO |
|------|------|------|------|-----|-----|
| 2019 | 82   | 112  |      | 397 | 89  |
| 2020 | 176  | 277  | 80   | 221 | 209 |
| 2021 | 219  | 305  | 144  | 299 | 359 |
| 2022 | 218  | 329  | 178  | 337 | 321 |
| 2023 | 260  | 228  | 152  | 379 | 309 |
| 2024 |      |      |      | 384 | 391 |

Tabel 5 laat de trend van het relatieve aandeel zien voor 3GPP, ETSI en IETF (voor IEC en ISO zijn alleen gegevens beschikbaar over Nederlandse participatie). De sterke stijging in absolute aantallen bij IETF zet om naar een lichte daling vanaf de COVID-pandemie. Om de percentages in perspectief te plaatsen: Nederland vertegenwoordigt (in termen van het BNP) 1% van de wereldeconomie en 6% van de Europese economie. Hoewel de stijging van het aantal participaties in absolute aantallen dus wel zichtbaar is, vertaalt dit zich niet direct naar een groter aandeel vertegenwoordiging van het Nederlands belang.

Tabel 5. Aantal Nederlandse participaties over tijd (ten opzichte van het totale aantal participaties) voor 3GPP, ETSI en IETF

| Jaar | 3GPP | ETSI | IETF |
|------|------|------|------|
| 2019 | 1,8% | 0,7% |      |
| 2020 | 1,2% | 0,5% | 0,4% |
| 2021 | 1,3% | 0,4% | 0,5% |
| 2022 | 1,4% | 0,4% | 0,6% |
| 2023 | 1,4% | 0,2% | 0,6% |
| 2024 | \-   | \-   | \-   |

In interviews geven respondenten aan dat Nederland in vergelijking met andere landen in mindere mate vanuit de overheid strategische inzet en coördinatie toont. Dit wordt in verband gebracht met het vermogen om deelnemers te mobiliseren: in landen waar de overheid een grotere rol speelt en er meer coördinatie is tussen overheid en bedrijfsleven (als het gaat om standaardisatie) gaat mobilisatie beter. Daar staat tegenover dat Nederland op een aantal onderwerpen, zoals digitale beveiliging, digitale infrastructuur, betalingsverkeer en asset management, wel sterker aanwezig is dan veel andere (grotere) landen.

Hieruit volgt dat Nederland meer focus heeft dan andere landen en daar waar er sprake is van een sterk (economisch) belang, dan ook goed vertegenwoordigd is. Op andere onderwerpen lijkt participatie sporadischer dan dat van andere landen. Geïnterviewden leggen daarbij het verband met het ontbreken van kennis binnen de overheid op deze onderwerpen.

### Aantal participerende organisaties over tijd

Naast het absolute aantal participaties kan gekeken worden naar het aantal unieke participerende organisaties per jaar. In de beschikbare dataset is zichtbaar dat dat aantal is toegenomen door de tijd. Hierbij tellen organisaties die bij meerdere SDO’s participeren, nog steeds als één unieke organisatie.  
Kanttekening bij tabel 6: De stijgende lijn van het aantal *unieke* participerende organisaties kan niet met 100% zekerheid worden vastgesteld, omdat er sprake is van beperkte gegevens voor 2019 en 2024. Daarmee lijkt het startpunt waarschijnlijk lager dan het werkelijk is. Daarom is dit vermeld als een ‘vermoedelijke stijging’.

Concluderend kan gesproken worden van een groeiende participatie in absolute zin, met een vermoedelijke stijging in het aantal organisaties dat namens Nederland deelneemt.

Tabel 6. Aantal participerende organisaties met Nederlands belang. NB: Voor 2019 en 2024 zijn de data beperkt. Deze jaren zijn aangemerkt met een asterisk (\*).

| Jaar     | Aantal organisaties namens NL |
|----------|-------------------------------|
| **2019** | 12\*                          |
| **2020** | 18                            |
| **2021** | 26                            |
| **2022** | 28                            |
| **2023** | 24                            |
| **2024** | 19\*                          |

## 4.2 Nederlandse vertegenwoordiging in formele rollen

Formele rollen zijn bijvoorbeeld een voorzitterschap, een editor of een reviewer in een standaardisatiewerkgroep.  
Interviewrespondenten met een formele rol geven aan dat ze daarmee aanzienlijke invloed hebben op de ontwikkeling van standaarden. Zo heeft een voorzitter van een werkgroep wekelijks overleg met de Europese Commissie op het thema. Het succes van een standaardisatietraject wordt in grote mate bepaald door het leiderschap en de onpartijdigheid van deze persoon. Daarnaast geven respondenten aan dat de editor een grote rol speelt, omdat deze de documenten formuleert die uiteindelijk de basis vormen voor de standaard. Hiervoor is diepgaande inhoudelijke kennis vereist.

De kwantitatieve analyse kijkt naar de Nederlandse invulling van formele rollen bij de verschillende SDO’s, op basis van gegevens over de organisaties namens wie de vertegenwoordiger deelneemt.

### Formele rollen bij 3GPP, ETSI, IETF en W3C

Binnen de vier SDO’s zijn in totaal 7.205 invullingen van formele rollen geobserveerd. Hiervan is in 39 gevallen sprake van een Nederlandse invulling (ca 0,5%). De meest ingenomen rol is de rol van voorzitter, zoals zichtbaar in Tabel 8. Dit percentage ligt redelijk in lijn met het percentage deelnames aan vergaderingen. Daarbij moet worden aangetekend dat een deel van de formele rollen door onafhankelijke personen wordt vervuld. Zij vervullen hun rol dan bijvoorbeeld in dienst van de SDO in plaats van een van de leden. Voor het wegen van de relatieve aanwezigheid van het Nederlands belang, kunnen zij buiten beschouwing worden gelaten omdat het onduidelijk is of die rollen beschikbaar zijn voor vertegenwoordiging vanuit lidorganisaties.

Tabel 7. Door Nederlandse vertegenwoordigers vervulde rollen in 3GPP, ETSI, IETF en W3C vergeleken met het totaal aantal vervulde formele rollen

| Rol                                        | Aantal NL | Aantal totaal |
|--------------------------------------------|-----------|---------------|
| **Voorzitter (Chair)**                     | 15        | 2.366         |
| **Organisator (Convenor)**                 | 2         | 237           |
| **Rapporteur**                             | 9         | 214           |
| **Reviewer**                               | 6         | 428           |
| **Voorzitter (subgroep) Subgroup chair**   | 4         | 22            |
| **Technisch adviseur (Technical advisor)** | 2         | 111           |
| **Vicevoorzitter (Vice Chair)**            | 1         | 325           |

Het aantal ingevulde, formele rollen per organisatietype is zichtbaar in 8. De grootste vertegenwoordiging van Nederlands belang is namens Nederlandse vestigingen van buitenlande organisaties en bedrijven. Hierbij moet echter in het achterhoofd gehouden worden dat die niet altijd strikt tot de Nederlandse tak te herleiden is. Een multinational wordt dan als Nederlands belang aangemerkt. Het beeld bij ETSI is een stuk gemengder, waar de formele rollen namens een vertegenwoordiger van een lidorganisatie worden vervuld en de lidorganisaties per land zijn ingeschreven.

Tabel 8. Door Nederlandse vertegenwoordigers vervulde formele rollen per type organisatie

| Type organisatie                                                                                                                      | 3GPP | ETSI | IETF | W3C |
|---------------------------------------------------------------------------------------------------------------------------------------|------|------|------|-----|
| Nederlandse organisaties zonder (noemenswaardige) internationale vestigingen                                                          | 4    | 1    | 2    |     |
| Nederlandse organisaties met internationale vestigingen                                                                               |      | 2    |      |     |
| Nederlandse vestigingen van buitenlandse organisaties                                                                                 | 9    | 1    | 15   | 1   |
| Formele vertegenwoordigers van de Nederlandse overheid                                                                                |      | 2    |      |     |
| Organisaties van de Nederlandse overheid, waaronder Rijksoverheid, provincies, gemeenten, waterschappen, ZBOs en overheidsstichtingen | 2    |      |      |     |

### Formele rollen IEC

Voor IEC kunnen de formele rollen niet onderscheiden worden van het totaal of per organisatietype. Wel is het mogelijk om dit over tijd te laten zien, omdat de rol in de beschikbare data gekoppeld is aan aanwezigheid bij een vergadering. Tabel 9 laat het aantal vervulde, formele participaties per rol zien. Het grootste aantal is in de rollen organisator en voorzitter, die samen ruim twee derde van het totaal vormen.

Tabel 9. Aantal Nederlandse formele participaties per rol

| Rol                    | Aantal NL |
|------------------------|-----------|
| Organisator (Convenor) | 65        |
| Voorzitter (Chair)     | 65        |
| Vicevoorzitter         | 30        |
| Secretaris             | 23        |
| Projectleider          | 6         |
| President              | 3         |
| Totaal                 | 192       |

Figuur 2 laat het aantal vervulde formele rollen over tijd zien voor IEC. Er is sprake van een daling van 2019 tot 2020, gevolgd door een gestage stijging. Dit patroon is in lijn met het totale aantal participaties namens Nederlands belang bij IEC.

Figuur 2. Aantal door Nederlandse vertegenwoordigers vervulde formele rollen in IEC over tijd

### Reflectie op de rol van multinationals

In het aantal participaties uitgesplitst naar organisatietype viel al op dat een groot deel van de participaties aangemerkt als Nederlands belang plaatsvond namens Nederlandse vestigingen van buitenlandse organisaties. Hoewel hier binnen die definitie sprake is van een Nederlands belang kunnen hier ook vraagtekens bij gesteld worden. In gesprekken komt eveneens de rol van multinationals naar voren. Multinationals hebben soms andere belangen dan de Nederlandse overheid en andere vermogens om die na te streven in standaardisatie. Zo is het bijvoorbeeld voor hen lucratief als een eigen patent wordt opgenomen in een standaard of biedt het concurrentievoordeel wanneer de eigen productstandaard wordt opgenomen. Multinationals kunnen dit bijvoorbeeld bereiken door ‘block voting’, waar verschillende multinationals samen stemmen voor gedeelde belangen. Daarentegen hebben multinationals aan de andere kant meer middelen en kunnen daarmee een belangrijke rol spelen binnen standaardisatie, mits er sprake is van een evenwichtige vertegenwoordiging.

In de data zijn enkele multinationals aangemerkt als Nederlands belang. Zij zijn lid van NEN en daarvoor moet er sprake zijn van een Nederlands belang. Dit belang moet breder zijn dan dat de organisatie in Nederland geregistreerd is; als er sprake is van een Nederlands marktbelang dan kan dat als zodanig aangemerkt worden. Op dit punt gaven respondenten aan dat niet elke organisatie met een Nederlandse vestiging lid kan worden. Er moet sprake zijn van economische activiteit. Bij de SDO’s komen vertegenwoordigers namens deze bedrijven vaak namens een groot aantal (of alle) nationale takken van een bedrijf. Zo kan één vertegenwoordiger dus aanwezig zijn namens meerdere landen (ter illustratie, de data registreert een vertegenwoordiger met de volgende affiliaties: “Qualcomm communications S.A.R.L, QUALCOMM Europe Inc. - Spain Branch Office, Qualcomm Finland RFFE Oy, Qualcomm Technologies Netherlands B.V., QT Technologies Ireland Limited, Qualcomm Europe Inc. Sweden, Qualcomm CDMA Technologies GmbH, Qualcomm Korea, et cetera”).

Bovenstaande vertroebelt aan de ene kant de relatieve zichtbaarheid van Nederlands belang in de data, aan de andere kant roept het de vraag op in hoeverre of in welke situaties er daadwerkelijk gesproken kan worden van een uniek Nederlands belang. Immers, organisaties zijn verspreid en 78% van de participaties namens Nederlands belang is namens organisaties met vestigingen in meerdere landen.

Er zijn Nederlandse vestigingen van buitenlandse bedrijven waarbij vertegenwoordiging bij SDO’s via die eigen organisaties plaatsvindt (dit in tegenstelling tot de formele standaardisatie met een vertegenwoordiging via de Nederlandse overheid). Het gaat hierbij om de volgende vier bedrijven: Qualcomm (3.299), Apple (2.363), Microsoft (1.753) en CommScope (20) die samen verantwoordelijk zijn voor 7.435 participaties (ongeacht land). Dit is bijna 15 maal meer dan de eerstvolgende organisaties met Nederlandse ‘roots’, waarbij KPN, Philips en NXP ieder verantwoordelijk zijn voor iets meer dan 500 participaties.

Tabel 10 laat het aantal participaties per SDO per organisatietype zien. De participatie van de bovengenoemde multinationals met Nederlands belang is alleen bij ETSI lager dan die van de Nederlandse organisaties. Dit kan verklaard worden vanuit de databron: lidmaatschap. Aanwezigheid bij vergaderingen is bij ETSI altijd gekoppeld aan één organisatie (en dus formeel gezien aan één land). De kans is groot dat multinationals bij ETSI via andere landen hun inspraak hebben of intern de belangen aggregeren in hun inbreng. Stemmen gaat voor geharmoniseerde standaarden in ETSI via NEN, wat betekent dat ook daar nog een punt van inspraak is.

Tabel 10. Aantal participaties per SDO per organisatietype

| Organisatietype                                                                                                                       | 3GPP  | ETSI  | IETF  | OASIS | W3C | Totaal |
|---------------------------------------------------------------------------------------------------------------------------------------|-------|-------|-------|-------|-----|--------|
| Nederlandse organisaties zonder (noemenswaardige) internationale vestigingen                                                          | 745   | 230   | 545   | 7     | 30  | 1.557  |
| Nederlandse organisaties met internationale vestigingen                                                                               | 567   | 653   |       | 1     | 16  | 1.237  |
| Nederlandse vestigingen van buitenlandse organisaties                                                                                 | 5.535 | 143   | 1.484 | 30    | 243 | 7.435  |
| Formele vertegenwoordigers van de Nederlandse overheid                                                                                |       | 732   |       |       |     | 732    |
| Organisaties van de Nederlandse overheid, waaronder Rijksoverheid, provincies, gemeenten, waterschappen, ZBOs en overheidsstichtingen | 75    | 20    | 57    | 4     | 7   | 163    |
| Totaal                                                                                                                                | 6.922 | 1.778 | 2.086 | 42    | 296 | 11.124 |

## 4.3 Het ontstane beeld na analyse van de data

- De Nederlandse participatie neemt in absolute zin toe (gelet op zowel het aantal participaties als op het aantal verschillende participerende organisaties).

- Daarnaast lijkt er relatief gezien sprake te zijn van een lichte afname (vanwege de toename van de mondiale participatie in zijn geheel. Een groot deel van de participaties namens het Nederlands belang komt namelijk voor rekening van internationale bedrijven, al dan niet met een hoofdkantoor in Nederland).  
  Op basis van de data en de landentoekenning aan de verschillende organisaties (c.q. vestigingen) kan dus niet goed worden vastgesteld *wat* en *in welke mate* de invloed is op de waarde voor de Nederlandse economie. Economie speelt een rol in diverse onderdelen van de waardeketen van de digitale sector. Het is aannemelijk dat Nederland meeprofiteert van standaardisatie-inspanningen van die (buitenlandse) organisaties, bijvoorbeeld als leverancier of afnemer van digitale producten of diensten van een van de participerende buitenlandse organisaties. De cijfers geven met name aan op welke aspecten Nederland inbreng heeft in standaardisatie, en daarmee ook de mogelijkheid krijgt om haar eigen belangen te behartigen.

- **Nederland is bijzonder sterk vertegenwoordigd op een select aantal gebieden waar Nederland een sterk (economisch) belang heeft**.

- **Op andere onderwerpen is veel minder participatie in vergelijking met andere landen**, waarschijnlijk door het ontbreken van kennis binnen de overheid op deze onderwerpen.

<!-- -->

- **De invloed van de Nederlandse organisaties op standaardisatie is niet vast te stellen op basis van enkel het aantal participaties**. (De kwalitatieve analyse in hoofdstuk 6 gaat verder in op de duiding en interpretatie van de Nederlandse invloed).

