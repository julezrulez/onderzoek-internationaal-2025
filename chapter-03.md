
# 1.Inleiding

De digitalisering van onze samenleving groeit in een steeds sneller tempo en standaardisatie speelt hierin een cruciale rol. Standaarden zijn namelijk essentieel om interoperabiliteit, veiligheid en innovatie te bevorderen in een wereld waarin digitale technologieën de grenzen overstijgen. De Europese Commissie erkent standaardisatie als een strategisch instrument om de digitale soevereiniteit van Europa te waarborgen en de Europese belangen en waarden te verdedigen. Tegen deze achtergrond heeft ICTU van Forum Standaardisatie de opdracht gekregen om te onderzoeken hoe Nederlandse publieke en private organisaties deelnemen aan Europese en internationale standaardisatie. De opdracht heeft als doel inzicht te verschaffen in de Nederlandse vertegenwoordiging binnen standaardisatie-organisaties op het gebied van ICT, zowel op Europees als internationaal niveau. Daarnaast wil Forum Standaardisatie begrijpen welke factoren mogelijk bijdragen aan of belemmeren dat Nederlandse partijen actiever hun belangen vertegenwoordigen. ICTU heeft onderzoeksbureau Dialogic betrokken bij het onderzoek, primair voor het uitvoeren van kwantitatieve analyses.

Dit onderzoek is van belang voor beleidsmakers omdat het inzicht biedt in de mate van betrokkenheid van Nederland bij internationale standaardisatieprocessen; in de effectiviteit van deze betrokkenheid en in de mogelijke verbeteringen. Door goed te begrijpen waar en waarom Nederland wel en niet actief is, kunnen strategische beslissingen worden genomen om de positie van Nederland in internationale standaardisatie te versterken.  
Ook kan de overheid met deze inzichten gericht actie ondernemen om de participatie te bevorderen van Nederlandse organisaties in strategisch belangrijke standaardisatietrajecten.

> 1.1 Aanleiding onderzoek

Op Europees niveau groeit de aandacht voor standaardisatiestrategie en governance van standaardisatie-organisaties, getuige ook het recent opgerichte High Level Forum on European Standardisation en de publicatie van de ‘EU Strategy on Standardisation’ door de Europese Unie.

Gezien het groeiende belang van standaardisatie in waardengedreven digitalisering en digitale soevereiniteit, wil Forum Standaardisatie inzicht kunnen geven in de participatie van Nederlandse publieke- en private organisaties in Europese standaardisatie-organisaties. De achterliggende vraag is: heeft Nederland voldoende vertegenwoordiging in standaardisatie-organisaties en -activiteiten van strategisch belang? Kan de overheid hierin een stimulerende rol spelen?

## Het belang van standaardisatie als een strategisch instrument

De strategische waarde van standaardisatie is de laatste jaren sterk toegenomen. Standaardisatie is van belang voor:

- **Waardengedreven digitalisering:** de EU streeft naar digitalisering die niet alleen economisch van belang is, maar ook ethisch en maatschappelijk verantwoord. Denk hierbij aan standaarden voor kunstmatige intelligentie die discriminatie tegengaan of richtlijnen voor cybersecurity die privacy en gegevensbescherming garanderen.

- **Digitale soevereiniteit:** de EU wil minder afhankelijk zijn van technologieën, standaarden en de leveranciers daarvan uit landen buiten de EU, zoals de Verenigde Staten en China. Door zelf geharmoniseerde standaarden te ontwikkelen die zijn gekoppeld aan EU-wetgeving, moet dit betere mogelijkheden bieden voor de EU om een eigen koers te varen en ervoor zorgen dat Europese bedrijven concurrerend blijven. Tegelijk promoot de Europese Commissie EC-normen bij de drie internationale standaardisatie-organisaties (ISO, IEC en ITU).

- **Complexiteit en concurrentie:** op internationaal vlak groeit naast het aantal en de typen organisaties dat zich met standaardisatie bezighoudt, ook de complexiteit van de onderwerpen waarvoor standaarden worden ontwikkeld. Voor Nederland is het daarom belangrijk om gericht te investeren in deelname aan díe standaardisatie-organisaties waar strategische belangen op het spel staan, zoals de handelspositie, het concurrentievermogen en de digitale soevereiniteit.

